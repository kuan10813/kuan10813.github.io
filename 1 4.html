<html>
<head><title>การเชื่อมโยงข้อมูล(Links)</title></head>
<body>
<DL><h4>ปัจจัยที่ทำให้เกิดเทคโนโลยี</H4><br>
สิ่งที่ผลักดันให้นักเทคโนโลยีสร้างเทคโนโลยีใหม่ๆ ประกอบด้วยปัจจัย ดังนี้ <br>
<b>1.ปัจจัยการดำลงชีวิต</b><br>
ซึ่งมนุษย์ต้องการความอยู่รอด จึงพยายามขวนขวายในการสร้างสิ่งประดิษฐ์ วัตถุ อุปกรณ์ รวมทั้งวิธีการต่าง ๆ เพื่อให้ได้มาซึ่งปัจจัย โดยเฉพาะปัจจัยสี่ที่มนุษย์จำเป็นต้องใช้ จึงเกิดเทคโนโลยีที่เกี่ยวกับเสื้อผ้า เครื่องแต่งกาย เทคโนโลยีที่เกี่ยวกับอาหาร การปรุง ตลอดจนการเก็บรักษาอาหารให้ได้นาน การก่อสร้างที่พักอาศัยเพื่อให้สามารถต้านทานแรงลม ฝน น้ำป่าไหลหลาก จนถึงกระบวนการคิดค้นตัวยาเพื่อรักษาโรคให้สามารถอยู่รอดจากการเจ็บป่วย ปัจจัยสี่จึงถือเป็นพื้นฐานประการแรกของการผลักดันให้มีการสร้างเทคโนโลยี<br>
<b>2.ต้องการเอาชนะธรรมชาติ</b><br>
เป็นปัจจัยหนึ่งที่มนุษย์พยายามสร้างเทคโนโลยี ในแต่ละท้องถิ่นมีเทคโนโลยีที่แตกต่างกันเพราะลักษณะภูมิประเทศและภัยทางธรรมชาติที่แตกต่างกัน จึงมีการสร้างเทคโนโลยีเพื่อเอาชนะธรรมชาติหรือสภาวะที่ไม่เอื้ออำนวยต่อการดำรงชีวิต ดังนี้<br>
<u>2.1 การสร้างเทคโนโลยีเพื่อใช้เตือนภัย:</u> เป็นเทคโนโลยีที่บอกหรือเตือนก่อนเพื่อเตรียมตัวรองรับกับภัยธรรมชาติ เช่น เทคโนโลยีการตรวจจับสภาพการก่อตัวของก้อนเมฆ การตรวจจับความชื้น ความดันอากาศ ความเร็วลม และทิศทางลม เป็นต้น<br>
<u>2.2 การสร้างเทคโนโลยีเพื่อใช้ป้องกันภัย:</u> เช่น การสร้างเขื่อนหรือฝายเพื่อชะลอน้ำและป้องกันน้ำป่าไหลหลาก<br>
<u>2.3 การสร้างเทคโนโลยีเพื่ออำนวยความสะดวกในสภาวะต่าง ๆ:</u> เช่น การใช้ระบบปรับอากาศในอาคาร หรือการใช้สารหล่อเย็นในหม้อน้ำรถยนต์เพื่อป้องกันการเดือดและช่วยระบายความร้อน<br>
<b>3.ความอยากรู้ ความสนใจ</b><br>
เป็นปัจจัยที่ผลักดันทำให้เกิดการคิดค้นเทคโนโลยี การคิดค้นหาคำตอบ สร้างเครื่องมือเพื่อไปสู่จุดหมายในความสนใจ หรือความอยากรู้ เช่น การคิดค้น กล้องโทรทรรศน์ เพื่ออยากเห็นดวงดาวที่มีขนาดใหญ่ขึ้น ชัดเจนขึ้น ความสนใจเรื่องของสิ่งมีชีวิตเล็ก ๆ จึงคิดค้นกล้องจุลทรรศน์ที่ใช้เลนส์เพื่อขยายภาพให้ชัดเจนหลายเท่า การสนใจการดำรงชีวิตของสัตว์กลางคืน จึงมีการคิดค้นประดิษฐ์กล้องเลนส์ที่แสดงผลใช้คลื่นความร้อนเพื่อสามารถมองเห็นสัตว์โดยที่สัตว์ไม่ตื่นตระหนก<br>
<b>4.สุนทรียะและความบันเทิง </b><br>
เป็นปัจจัยที่ทำให้คิดค้นเทคโนโลยี เพื่อสนองต่อความสุข การคิดค้นเครื่องดนตรีเทคโนโลยีเกี่ยวกับเสียง โดยคิดค้นเพื่อออกแบบประดิษฐ์กล่อง หรือช่องเสียง เพื่อให้เสียงก้องกังวานของกีตาร์โปร่ง การคิดเทคโนโลยีการบันทึกเสียง เพื่อนำเสียงที่บันทึกมาฟังในภายหลัง การคิดค้นไมโครโฟน เพื่อแปลงสัญญาณเสียงเป็นแอนะล็อก เข้าสู่แอมพลิไฟเออร์ ขยายเสียงออกสู่ลำโพง ทั้งหมดล้วนเป็นเทคโนโลยีที่เกี่ยวกับการบันเทิงทั้งสิ้น<br>
<b>5.ความเชื่อ วัฒนธรรม และกฎระเบียบทางสังคม </b><br>
เป็นแรงขับเคลื่อนสำคัญในการพัฒนาเทคโนโลยี  ตัวอย่างเช่น ความเชื่อเรื่องการกลับมาของวิญญาณสู่ร่างเดิมนำไปสู่การคิดค้นน้ำยารักษาสภาพศพในมัมมี่  ความเชื่อในการสื่อสารกับเทพเจ้าที่บันดาลฝนโดยใช้บั้งไฟ ผลักดันให้เกิดการคิดค้นสูตรดินปืนและการออกแบบบั้งไฟให้พุ่งขึ้นได้สูงที่สุด  วัฒนธรรมการกินของแต่ละชนชาติ ทำให้เกิดเทคโนโลยีการถนอมอาหารที่หลากหลาย เช่น เต้าเจี้ยว ปลาร้า กิมจิ และเนยแข็ง  นอกจากนี้ กฎระเบียบทางสังคมและกฎหมายยังเป็นปัจจัยที่ทำให้เกิดเทคโนโลยี อย่างเช่น การคิดค้นเครื่องตรวจจับเขม่าดินปืน เพื่อใช้ในการพิสูจน์ผู้ใช้อาวุธปืนและชนิดของดินปืนที่ระเบิด ซึ่งเป็นการพิสูจน์ข้อเท็จจริงตามที่กฎหมายกำหนดไว้<br>
<A HREF=SEC1>
</DL>
</body>
</html>